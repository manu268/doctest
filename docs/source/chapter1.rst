വെറുതെ കിട്ടുന്ന ജോലി(പണി)കൾ!
=============================

“ചേട്ടാ, എനിക്ക് ലണ്ടനിൽ/ അമേരിക്കയിൽ/ കരീബിയനിൽ ഒരു ജോലിക്ക് ഓഫർ വന്നിട്ടുണ്ട്. ഞാൻ അപേക്ഷിച്ചതോന്നുമല്ല, ഇന്റർനെറ്റിൽ എന്റെ സി വി കണ്ടിട്ടാണെന്നാണ് പറഞ്ഞുവന്ന നല്ല ഓഫർ ആണ്. പക്ഷെ അത് സത്യമാണോന്നൊരു സംശയം. ഒന്നു കണ്ടുപിടിക്കാമോ?”
മാസത്തിലൊരിക്കലെങ്കിലും ഇത്തരം മെയിലുകൾ എനിക്ക് കിട്ടുന്നുണ്ട്. ജോലി വാഗ്‌ദാനം ചെയ്യുന്ന സ്ഥാപനത്തിന്റെ പേരും സ്ഥലവുമൊക്കെ മാറുമെന്നേയുള്ളു.
വെറുതെ ഇരിക്കുമ്പോൾ ജോലി ഓഫർ ചെയ്യുന്നത് തൊട്ട്, ഇന്റർനെറ്റിൽ വ്യാജ പരസ്യമിട്ട് നമ്മളെ ഇന്റർവ്യൂ ചെയ്തു വരെ കൊതിപ്പിക്കുന്ന ഓഫറുകളുണ്ട്. ഒന്നു ശ്രദ്ധിച്ചാൽ ഇതിന്റെ തട്ടിപ്പ് നിങ്ങൾക്ക് തന്നെ മനസ്സിലാകും.
നിങ്ങളൊരു അപേക്ഷ പോലും അയക്കാതെയാണ് നിങ്ങൾക്ക് ന്യായമായ ശമ്പളമുള്ള ജോലി ഓഫർ ചെയ്യുന്നതെങ്കിൽ അത് തട്ടിപ്പാണെന്നറിയാൻ വേറെ ടെസ്റ്റൊന്നും ആവശ്യമില്ല. ലോകത്ത് നല്ല ശമ്പളമുള്ള ഉറപ്പുള്ള ജോലി കിട്ടുന്ന അനവധി രാജ്യങ്ങളുണ്ട്. എന്നാൽ ഒരപേക്ഷ പോലും അയക്കാതെ നിങ്ങളുടെ പേര് ഇന്റർനെറ്റിൽ നിന്നും പരതിയെടുത്ത് ‘അപ്പൊത്തന്നെ’ പിടിച്ച് ജോലി തരാൻ ഒരു കമ്പനിയും ഇപ്പോൾ തയ്യാറാകില്ല.
“പക്ഷെ ചേട്ടാ, അവർ നമ്മളോട് കാശൊന്നും ചോദിക്കുന്നില്ലല്ലോ. അപ്പോൾ പിന്നെ അങ്ങനൊരു ജോലി സ്വീകരിക്കുന്നതിന് എന്താ കുഴപ്പം? അഥവാ ബിരിയാണി കിട്ടിയാലോ?”
ഇതാണ് മിക്കവരുടെയും ചിന്ത എന്ന് ഓഫർ അയക്കുന്നവർക്കറിയാം. “ചുണ്ണാമ്പുണ്ടോ?” എന്ന ഏറ്റവും നിർദോഷമായ ചോദ്യത്തിലൂടെ വഴിപോക്കരെ കുടുക്കി രക്തവും മാംസവും തരപ്പെടുത്തുന്ന യക്ഷികളുടെ രീതിയാണിത്. നിങ്ങൾ ഈ വാഗ്ദാനം ഒന്നു സ്വീകരിച്ചു നോക്കിയാൽ അറിയാം എങ്ങനെയാണ് കാര്യങ്ങൾ മുന്നോട്ടു പോകുന്നതെന്ന്. സമയവും പണവുമുള്ളവർക്ക് ഒന്നു പരീക്ഷിച്ചു നോക്കാവുന്നതേയുള്ളു.
എങ്ങനെയാണ് നമുക്ക് ജോലിക്കു പകരം ‘പണി തരുന്ന’ രീതിയിലേക്ക് ഇവർ കാര്യങ്ങൾ കൊണ്ടുപോകുന്നത് ?
നമ്മൾ ജോലിയുടെ ഓഫർ സ്വീകരിച്ചു കഴിഞ്ഞാൽ നമ്മുടെ സർട്ടിഫിക്കറ്റിന്റെ കോപ്പി, പാസ്സ്പോർട്ടിന്റെ കോപ്പി ഇതെല്ലം അയച്ചുകൊടുക്കാനുള്ള നിർദേശമാണ് ആദ്യം വരുന്നത്. ഒരിക്കലും നിങ്ങളുടെ ഒരു ഒറിജിനൽ രേഖയും അവർ ചോദിക്കില്ല. കാരണം അതിനായി ഒരു പോസ്റ്റൽ അഡ്രസ്സ് ഉണ്ടായിരുന്നാൽ അതിൽ നിന്നും തട്ടിപ്പിന്റെ പിന്നിലുള്ള വ്യക്തിയെ കണ്ടുപിടിക്കുക എളുപ്പമാണ്.
സർട്ടിഫിക്കറ്റിന്റെ കോപ്പി കിട്ടിയാലുടൻ അതു വെരിഫൈ ചെയ്യാനുള്ള നോട്ടറി ഫീ ചോദിക്കലാണ് അടുത്ത അടുത്ത പടി. അധികം പണമൊന്നും ചോദിക്കില്ല. ആയിരമോ രണ്ടായിരമോ ഡോളർ വെസ്റ്റേൺ യൂണിയൻ വഴി അയച്ചാൽ മതി, അതാണല്ലോ എളുപ്പം എന്നു പറയും.
ശരാശരി ബുദ്ധിയുണ്ടെങ്കിൽ ഈ കത്തു കിട്ടുമ്പോളെങ്കിലും നമ്മൾ ഈ പണി നിർത്തും. പക്ഷേ പേടിക്കേണ്ട. ശരാശരി ബുദ്ധിയുള്ളവരല്ല ഈ തട്ടിപ്പുകാരുടെ ലക്ഷ്യം.
രണ്ടായിരം ഡോളർ അയച്ചുകഴിഞ്ഞാലുടൻ നിങ്ങളുടെ സർട്ടിഫിക്കറ്റുകൾ അറ്റസ്റ്റ് ചെയ്തതായി അറിയിപ്പ് കിട്ടും, ഇതുൾപ്പെടെയാണ് വിസക്ക് അപേക്ഷിക്കേണ്ടത്.
ഇവിടെ ഒരു ചെറിയ പ്രശ്നമുണ്ട്. വിസക്ക് അപേക്ഷിക്കുന്നതിനു മുൻപ് ടിക്കറ്റ് കൺഫേം ആകണം. ഈ ടിക്കറ്റിന്റെ കാശൊക്കെ ഞങ്ങൾ റീഫണ്ട് ചെയ്യും. തൽക്കാലം നിങ്ങളൊന്ന് അഡ്വാൻസ് ചെയ്താൽ മതി. നിങ്ങളുടെ ട്രാവൽ ഏജന്റ് നിങ്ങളെ ബന്ധപ്പെടും.
പിന്നെ ട്രാവൽ ഏജന്റിന്റെ ഊഴമാണ്. ആയിരത്തി അഞ്ഞൂറു മുതൽ മൂവായിരം ഡോളർ വരെയുള്ള ഒരു ടിക്കറ്റിങ് പ്ലാൻ അയച്ചുതരും. നിങ്ങൾ അതു നോക്കി സമ്മതിച്ച് കാശയച്ചു കൊടുത്താൽ മാത്രം മതി.
ഈ മൂവായിരം രൂപ അയക്കുന്നതിന് മുൻപ് നിങ്ങൾ ഒന്നുകൂടി സംശയിച്ചേക്കാം. പക്ഷെ ഇപ്പോൾ ഇത് വേണ്ടെന്നു വെച്ചാൽ നോട്ടറിക്ക് കൊടുത്ത കാശ് പോകുമല്ലോ, ഇനി ടിക്കറ്റും കൂടിയല്ലേ ഉള്ളൂ.
ഏയ് അല്ല. ടിക്കറ്റ് ശരിയായിക്കഴിഞ്ഞാൽ പിന്നെ ഓറിയന്റേഷന്റെ സമയമാണ്. പുതിയതായി ജോലി കിട്ടിയവർക്ക് ദുബായിലോ സിംഗപ്പൂരിലോ വെച്ച് ഒരു നിർബന്ധിത ഓറിയന്റഷൻ ട്രെയിനിങ് ഉണ്ട്. ഇതിനായി ഞങ്ങളുടെ ട്രെയിനിങ് ഏജന്റ് നിങ്ങളുമായി ബന്ധപ്പെടും.
ട്രെയിനിങ് ഏജന്റിന്റെ വിളി വരും. ഒരാഴ്ചത്തെ ഓറിയന്റേഷന് മൂവായിരത്തി അഞ്ഞൂറ് ഡോളറാണ്. അതും കമ്പനി പിന്നീട് റീഫണ്ട് ചെയ്യും.
ഇപ്പോൾ നിങ്ങൾക്ക് അല്പം കൂടി സംശയമാകും. പക്ഷെ ഇവിടെ പരിപാടി നിർത്തിയാൽ നാലായിരം ഡോളറാണ് നഷ്ടമാകുന്നത്. ഇനി ഇതും കൂടി കൊടുത്താൽ ജോലിയായല്ലോ.
അതും പോരാ. അടുത്തത് ഹോട്ടലിന്റെ ഊഴമാണ്. ഓറിയന്റഷന് പോകുമ്പോൾ അവിടെ താമസിക്കാനായി ഹോട്ടലുകാർ നിങ്ങളുമായി ബന്ധപ്പെടും. അധികമൊന്നുമില്ല, ഒരാഴ്ചത്തേക്കുള്ള താമസവും ഭക്ഷണവും വിമാനത്താവളത്തിലേക്കുള്ള പോക്കുവരവുമായി വെറും രണ്ടായിരം ഡോളർ കൂടി.
സുഹൃത്തുക്കളെ, ഞാൻ അധികം ദീർഘിപ്പിക്കുന്നില്ല. ഏതൊരു വലിയ മണ്ടനും അവസാനം മനസിലാകും ഇവിടെ ജോലിയുമില്ല ഒരു കുന്തവുമില്ല എന്ന്. ഇതിനാണ് ഒരു പാഠം പഠിക്കുക എന്നു പറയുന്നത്.
‘ഒരു മണ്ടനും അയാളുടെ പണവും വേഗത്തിൽ ഇണപിരിയും’ എന്നതാണ് പാഠം.
ഈ പാഠം പല തരത്തിൽ പഠിപ്പിക്കാം. നമുക്ക് ലോട്ടറി അടിച്ചു എന്ന് വിശ്വസിപ്പിച്ചാകാം, ഏതെങ്കിലും ഏകാധിപതിയുടെ പണം നമ്മുടെ ബാങ്ക് അക്കൗണ്ടിൽ മാറ്റി കൊടുക്കുന്നതിന് കമ്മീഷൻ തരാം എന്ന് പറഞ്ഞാകാം, ഡോളർ ഇരട്ടിപ്പിക്കുന്ന പണിയാകാം. നമ്മെ കുടുക്കുന്ന ചുണ്ണാമ്പ് ചോദ്യത്തിൽ ചില വ്യത്യാസമുണ്ടെങ്കിലും, നമ്മുടെ ചോര ക്ഷമയോടെ ഊറ്റിക്കുടിച്ച് ആ പാഠം പഠിപ്പിച്ചിട്ടേ അവർ പോകൂ.
വളരെ സംഘടിതമായി പ്രവർത്തിക്കുന്ന തട്ടിപ്പു സംഘങ്ങളാണ് ഇതിനു പിന്നിൽ. ഇന്റർനെറ്റിൽ പരതിനടന്ന് ദശലക്ഷക്കണക്കിന് ഇ മെയിൽ അഡ്രസ്സ് ഹാർവെസ്റ് ചെയ്യുന്നവരിൽ നിന്നും തുടങ്ങി, കരീബിയനിലും മറ്റുമുള്ള ഓഫ് ഷോർ അക്കൗണ്ടുകൾ ഓപ്പറേറ്റ് ചെയ്യുന്നവർ വരെയുള്ള ശ്രുംഖലകളായി ഇത് വ്യാപിച്ചു കിടക്കുന്നു.
ഈ തട്ടിപ്പിന് ഇരയായ ആരുടെയും കാശ് തിരിച്ചു കിട്ടിയതായി ചരിത്രമില്ല. സൈബർ ലോകത്തെ പല നിയമ പഴുതുകളിലൂടെയും ഊളിയിടുന്നതിനാൽ തട്ടിപ്പുകാർ അധികം ശിക്ഷിക്കപ്പെടാറുമില്ല. കേരളത്തിലെ ഏതെങ്കിലുമൊരു മണ്ടന്റെ കാശ് കരീബിയനിൽ എത്തിച്ച ഒരാളെ പിടിച്ച് ജയിലിലാക്കാൻ കരീബിയക്കാർക്ക് ഒരു തിരക്കുമില്ല. അപേക്ഷിക്കാത്ത ജോലിക്ക് പോകാൻ അയ്യായിരം ഡോളർ ഒരു ഇ-മെയിലിനെ മാത്രം വിശ്വസിച്ച് അയച്ചുകൊടുത്ത മണ്ടന്റെ കേസിന് പുറകെ പോകാൻ നമ്മുടെ പോലീസിനും തൽക്കാലം നേരമില്ല. ഇതിന്റെ പുറകെ പോയി കാശ് പോയാൽ പിന്നെ അധികമൊന്നും ചെയ്യാനില്ല, മിണ്ടാതിരുന്നാൽ മാനമെങ്കിലും പോകാതിരിക്കും.
നിങ്ങൾക്ക് സമയമുണ്ടെങ്കിൽ ഇന്റർനെറ്റ് തൊഴിൽ സ്കാമിനെ പറ്റി വായിക്കാം (https://www.thebalance.com/common-job-scams-and-how-to-avoi…).
ഒരു ഓഫർ കിട്ടിയാൽ തട്ടിപ്പാണോ എന്നറിയാനും മാർഗ്ഗങ്ങളുണ്ട്. http://careerminer.infomine.com/scammers-are-constantly-on…/
പക്ഷെ അതിലും രസം ‘scamming the scammer video’ എന്ന് സെർച്ച് ചെയ്യുന്നതാണ്. ഒന്നിനൊന്നു രസകരമാണ് എല്ലാം.